---
verseId: "68e73082783dd5503360df4b"
granthaId: "68e7307d783dd5503360deb1"
chapterNumber: 2
verseNumber: 19
---

 ‘प्रतिज्ञाहेतूदाहरणान्युदाहरणोपनयनिगमनानि वा त्रय एवावयवा’ इति भाट्टाः । ‘उदाहरणोपनयौ द्वावेव’ इति बौद्धाः । तदेतदसत् । व्याप्तिद्वैविध्यनिराकरणेन उदाहरणोपनयद्वैविध्यस्यापि निराकृतत्वात् । नियमानुपपत्तेश्च । न हीदं वाक्यमागमतया व्याप्त्यादिबोधकम् । येन आकाङ्क्षादि अनुसारेण पञ्चावयवादिनियमः स्यात् । परस्य परस्मिन् आप्त्यनिश्चयात् । निश्चये वा प्रतिज्ञामात्रेण पूर्तेर्हेत्वाद्यभिधानवैय्यर्थ्यात् । किन्तु गृहीतव्याप्त्यादेः । पुरुषस्य तत्स्मारकत्वादिना, अगृहीत-व्याप्त्यादेस्तु तज्जिज्ञासाजनकत्वेन उपयुज्यते । व्याप्तिस्मरणादिकं च एतैश्चतुर्भिरपि प्रकारैर्भवद् अनुभूयते । तत्किमनेन नियमेन । 
