---
verseId: "68e73086783dd5503360dfbb"
granthaId: "68e7307d783dd5503360deb1"
chapterNumber: 2
verseNumber: 73
---

(22) द्वितीयो यथा । “वैधी हिंसाऽधर्मसाधनम् हिंसात्वाद्ब्रह्महिंसावत्” इति । हिंसात्वपापसाधनत्वयोः सम्बन्धे निषिद्धत्वस्योपाधेः सत्त्वात् । साध्यव्यापकत्वे सति साधनाव्यापकं उपाधिः । निषिद्धत्वं च साध्यमधर्मसाधनत्वं व्याप्नोति । “यत्राधर्मसाधनत्वं तत्र निषिद्धत्वम्” इति नियमात् । न व्याप्नोति च साधनत्वाभिप्रेतं हिंसात्वम् । पक्षे हिंसात्वसद्भावेऽपि निषिद्धत्वस्याभावात् ।
अयं तु विप्रतिपत्तेः प्रागव्याप्त्युन्नायकः । वैधहिंसायाः साधनाव्यापकत्वान्निवर्तमानं निषिद्धत्वं साध्यव्यापकत्वान्निवर्तयद्धिंसात्वस्य साध्याभावसम्बन्धमापादयतीति । विप्रतिपत्त्युत्तरकालस्तु प्रतिपक्षोन्नायको भवति । साधनाव्यापकत्वात्पक्षाद्व्यावर्तमान उपाधिः साध्यव्यापकत्वात्तद्व्यावर्तयति । ततश्चोपाध्यभावः साध्याभावसाधने हेतुर्भवति । “वैधहिंसाऽधर्मसाधनं न भवति अनिषिद्धत्वात् भोजनवत्” इति । तथा च सोपाधिकस्याव्याप्तौ प्रतिज्ञायाः समबलविरोधे चान्तर्भावः ॥

