---
verseId: "68e73084783dd5503360df95"
granthaId: "68e7307d783dd5503360deb1"
chapterNumber: 2
verseNumber: 56
---

(20) (2-12) ॥ प्रतिदृष्टान्तसमः । प्रतिदृष्टान्तेन प्रत्यवस्थानं= प्रतिदृष्टान्तसम इत्येके । तदसत् । साधर्म्यसमादावपि तद्भावात् । यथा “शब्दोऽनित्य ऐन्द्रियकत्वादित्युक्ते वदति । यदि घटदृष्टान्तेनैन्द्रियकत्वादनित्यस्तर्हि सामान्यदृष्टान्तेन नित्यः किं न स्यात्”इति । व्यभिचारचोदनाभिप्रायेण प्रवृत्तेर्न साधर्म्य समादि साङ्कर्यमिति चेन्न । अस्य सदुत्तरत्त्वात् । “तस्माद्धेतुनिरपेक्षेण प्रतिदृष्टान्तमात्रेण बाधप्रतिरोधयोरन्यतरोद्भावनं = प्रतिदृष्टान्तसम इत्युदयनः” । यथा “यदि महानसदृष्टान्तेनाग्निमानिष्यते तर्हि ह्रददृष्टान्तेनानग्निकोऽस्तु” इत्यादि । अत्र न्यूनत्वं वाच्यम् । हेतोरनङ्गत्वाभिमाने तु स्वन्यायविरोध इति ।
