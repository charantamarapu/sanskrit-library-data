---
verseId: "68e73084783dd5503360df89"
granthaId: "68e7307d783dd5503360deb1"
chapterNumber: 2
verseNumber: 50
---

(20) (2-5) ॥ वर्ण्यसमः । पक्षवद् दृष्टान्तस्यापि साध्यत्वचोदनं = वर्ण्यसम इत्येके । तदसत् । दृष्टान्ते साध्यसाधन विप्रतिपत्त्या चोदने सदुत्तरत्वात् । एवमेव चोदनस्य निर्बीजतया असम्भवदुक्तिक-त्वात् । एवं तेनैव हेतुना साध्यत्वचोदनमपि निर्बीजम् । पक्षे हेतुः साध्येन सहचरित उपलब्धो दृष्टान्तस्यापि तदापादयतीत्येवं चोदनायामुत्कर्षसम एव । पक्षे दृष्टान्ते चोत्कर्षणमित्येतावता भेदेऽतिप्रसङ्गः । साध्यसमाच्चभेदाभावः । तस्मात् “पक्षमात्रविवक्षितासिद्धार्थत्वादिरूपवत् हेतुमत्त्व-तदभावयोः दृष्टान्तस्य साध्यत्वापादनं = वर्ण्यसम” इत्युदयनः । यथा “असिद्धार्थं धूमवत्त्वं पर्वत इव महानसेऽस्तिचेत्सोऽपि साध्यवत्तया साध्यः स्यात्” । न चेत्साधनवत्तया साध्यः स्यादिति । अत्रापि हेतुस्वरूपस्य सद्भावमात्रेण दृष्टान्तत्वोपपत्तौ रूपविशेषचिन्ता व्यर्थेति वाच्यम् । तदावश्यकत्वाभ्युपगमे तु स्वन्यायविरोध इति ।
