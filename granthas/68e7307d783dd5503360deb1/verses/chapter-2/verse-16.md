---
verseId: "68e73082783dd5503360df45"
granthaId: "68e7307d783dd5503360deb1"
chapterNumber: 2
verseNumber: 16
---

पक्षव्यापकं सपक्षवृत्ति सर्वविपक्षव्यावृत्तम् = अन्वयव्यतिरेकीति । तदपि द्विविधम् । सर्वसपक्ष-तदेकदेशवृत्तिभेदात् । शब्दोऽनित्यः कृतकत्वादिति सपक्षव्यापकम् । सर्वस्मिन्ननित्ये कृतकत्वस्य वृत्तेः । पर्वतोऽग्निमान् धूमवत्त्वादिति सपक्षैकदेशवृत्ति । अग्निमत्यपि क्वचिद्वृत्तेः । क्वचिच्चावृत्तेः । इदं हि ‘यद्धूमवत्तदग्निमत्, यथामहानसः, यदग्निमन्न भवति तद्धूमवन्न भवति यथा ह्रद’ इति व्याप्तिद्वयसद्भावादन्वयव्यतिरेकीत्युच्यते ।
