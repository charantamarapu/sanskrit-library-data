---
verseId: "68e73082783dd5503360df49"
granthaId: "68e7307d783dd5503360deb1"
chapterNumber: 2
verseNumber: 18
---

पुनरनुमानं द्विविधम् । स्वार्थं परार्थं चेति । तत्र परोपदेशमनपेक्ष्य यत् स्वयमेव व्याप्तिज्ञान-तत्स्मरणसहितं लिङ्गज्ञानमुत्पद्यते तत् स्वार्थानुमानम् । यत्तु परोपदेशापेक्षमुत्पद्यते तत्परार्थानुमानम् । तज्जनकत्वात् परोपदेशोऽपि परार्थानुमानमिति क्वचिदुपचर्यते । 
परोपदेशस्तु पञ्चावयववाक्यानीति नैयायिकादयः । प्रतिज्ञा,हेतु,उदाहरण,उपनय,निगमनानि-अवयवाः । एते एव वैशेषिकैः प्रतिज्ञा,उपदेश,निदर्शन,अनुसन्धान,प्रत्याम्नायाः इत्युच्यन्ते । तत्र पक्षवचनं = प्रतिज्ञा । यथा पर्वतोऽग्निमानिति । तत्र धर्मिणमुद्दिश्य पश्चाद्धर्मो विधातव्यः । साधनत्वख्यापकविभक्त्यन्तं लिङ्गवचनं = हेतुः । यथा धूमवत्त्वादिति । व्याप्तिग्रहणस्थलं = दृष्टान्तः । स द्विविधः । साधर्म्यदृष्टान्तो वैधर्म्यदृष्टान्तश्चेति । तत्रान्वयव्याप्तिग्रहणस्थलं = साधर्म्यदृष्टान्तः । यथा धूमानुमाने महानसः । व्यतिरेकव्याप्तिग्रहणस्थलं = वैधर्म्यदृष्टान्तः । यथा तत्रैव महाह्रद इति । सम्यग्व्याप्तिप्रदर्शनपूर्वकं दृष्टान्ताभिधानम् = उदाहरणम् । तद् द्विविधम् । साधर्म्योदाहरणम् । वैधर्म्योदाहरणं चेति । अन्वयव्याप्तिप्रदर्शनपूर्वकं साधर्म्यदृष्टान्ताभिधानं = साधर्म्योदाहरणम् । यथा ‘योयो धूमवान् स सोऽग्निमान् यथा महानस’ इति । व्यतिरेकव्याप्तिपर्दर्शनपूर्वकं वैधर्म्यदृष्टान्त अभिधानं वैधर्म्योदाहरणम् । यथा ‘योऽग्निमान्न भवति स धूमवान्न भवति, यथा महाह्रद’ इति । दृष्टान्ते प्रसिद्धाविनाभावस्य लिङ्गस्य पक्षे व्याप्तिख्यापकं वचनमुपनयः । सोऽपि दृष्टान्तानुसारेण द्विविधः । तत्र ‘महानस इव पर्वतो धूमवान्’ इति साधर्म्योपनयः । ‘न च ह्रद इवायं निर्धूमः पर्वत’ इति वैधर्म्योपनयः । पुनः सहेतुकं पक्षवचनं निगमनम् । यथा ‘तस्मात्पर्वतोऽग्निमान्’ इति । 
