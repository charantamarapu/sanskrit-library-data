---
verseId: "68e73082783dd5503360df53"
granthaId: "68e7307d783dd5503360deb1"
chapterNumber: 2
verseNumber: 23
---

 हेतुविरोधोऽपि द्विविधः । असिद्धिः,अव्याप्तिश्चेति । समुचितस्थले लिङ्गस्याप्रमितिः = असिद्धिः । अव्याप्तिस्त्रिविधा । लिङ्गस्य साध्येन तदभावेन च सम्बन्धः, साध्यसम्बन्धाभावे सति तदभावेनैव सम्बन्धः, उभयसम्बन्ध-अभावश्चेति । दृष्टान्तविरोधोऽपि द्विविधः । साध्यवैकल्यं साधनवैकल्यं चेति । हेत्वादौ स्ववचनविरोधोऽसिद्ध्यादिनैव सङ्गृहीत इति नोक्तः । एवम् असङ्गतिन्यूनाधिक्यान्यपि प्रतिज्ञाहेतुदृष्टान्तसम्बन्धभेदेन प्रत्येकं त्रिविधानि । एतेषामुदाहरणानि कथारूपसाधारणानि, विरोधादींश्च परोदीरितनिग्रहस्थानानाम् एतेष्वेवान्तर्भावं वदन्तो दर्शयिष्यामः । 
न केवलमुपपत्तिदोषाणां विरोधादिभिः सङ्ग्रहः । किं नाम ? । नैय्यायिकनिरूपित अशेष-निग्रहस्थानानां वक्तृदोषाभ्यां संवादानुक्तिभ्यां युतानामेतेष्वेवान्तर्भावः । ततश्च विरोधासङ्गती न्यूनाधिक्ये, संवादानुक्ती इति षडेव निग्रहस्थानानि । विप्रतिपन्नप्रमेयाङ्गीकारः = संवादः । परबोधनार्थस्य अवश्यंवक्तव्यस्य अवचनम् = अनुक्तिः । कथायामखण्डिताहङ्कारेण परेण परस्य अहङ्कारखण्डनं = पराजयो = निग्रह इति चोच्यते । तन्निमित्तं = निग्रहस्थानम् । अहङ्कारखण्डनं च = स्वपक्षसाधन-परपक्षदूषणसङ्कल्पभ्रंशः । अत एव कथाबाह्यानि कथायामपि अपस्मारोन्मादादिदशापन्नानि झटिति संवरणेन तिरोहितोद्भावनावसराणि, पुरस्स्फूर्तिकानधिकृतोद्भावितानि च व्यवच्छिन्नानि । परोक्तस्ववक्तव्ययोरज्ञानं विपरीतज्ञानं वा = निग्रहः । तल्लिङ्गं = निग्रहस्थानमिति वा । 

