---
verseId: "68e73082783dd5503360df4d"
granthaId: "68e7307d783dd5503360deb1"
chapterNumber: 2
verseNumber: 20
---

 सम्भवन्ति चान्येऽपि प्रकाराः ‘पर्वतोऽग्निमान् धूमवत्त्वान्महानसवत्’ इति वा, ‘धूमवान् पर्वतः अग्निमान्’ इति हेतुगर्भं पक्षवचनं वा, विवादेनैव प्रतिज्ञासिद्धौ ‘कुतः पर्वतोऽग्निमान्’ इति प्रश्ने ‘धूमवत्त्वात्’ इति हेतुमात्रं वा, ‘पर्वतस्याग्निमत्त्वे किं प्रमाणम्’ इति पृष्टे ‘धूमवत्त्वम्’ इति लिङ्गोक्तिमात्रं वा, ‘धूमवन्महानसवत्पर्वतोऽग्निमान्’ इति सप्रतिज्ञं हेतुगर्भं दृष्टान्तवचनं वा, ‘अग्निव्याप्यो धूमोऽत्र पर्वतेऽस्ति’ इत्युपनयो वा, ‘व्याप्त्यादिमद्धूमवत्त्वात् पर्वतोऽग्निमान्’ इति निगमनं वेति । सांव्यावहारिकाश्चैते प्रकाराः सर्वेषु शास्त्रेषु इत्येवं प्रकारमनुमानमिति ।
