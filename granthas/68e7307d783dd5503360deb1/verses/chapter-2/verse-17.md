---
verseId: "68e73082783dd5503360df47"
granthaId: "68e7307d783dd5503360deb1"
chapterNumber: 2
verseNumber: 17
---

तदिदमसत् । व्यतिरेकव्याप्तेः प्रकृतसाध्यसिद्धावनुपयोगात् । न हि भावेन भावसाधने अभावस्याभावेन व्याप्तिरुपयुज्यते । व्याप्तिपक्षधर्मतयोः वैयधिकरण्यं चैवं सति स्यात् । कथं तर्हि केवलव्यतिरेकिणः शास्त्रे संव्यवहारः । इत्थम् । तत्रापि ‘यत्प्राणादिमत्तत्सात्मकम्’ इत्येव व्याप्तिः । किन्तु व्याप्तिग्रहणस्थानस्यैव विप्रतिपत्तिविषयत्वप्राप्त्या, सा दर्शयितुमशक्याऽभूत् । ततोऽनुमानेन तां साधयितुं व्यतिरेकव्याप्तिरुपन्यस्यते । ‘प्राणादिमत्त्वाद्’ इति प्रयुक्ते ‘कथमस्य व्याप्तिः’ इत्याकाङ्क्षायाम् प्राणादिमत्त्वं ‘सात्मकत्वेन व्याप्तं तदभावव्यापकाभावप्रतियोगित्वात्, यद् यदभावव्यापकाभावप्रतियोगि तत् तेनव्याप्तं, यथा धूमवत्त्वम् अग्निमत्त्वेन’ इत्यस्यार्थस्य विवक्षितत्वात् । अन्वयव्यतिरेकिणि तु व्यतिरेकव्याप्तिरनुपयुक्तैव । विवक्षितव्याप्तेः प्रत्यक्षादिना एव सिद्धत्वात् । व्यभिचाराभावदर्शनमुखेन कथञ्चिदुपयुज्यते वेति । 
