---
verseId: "68e73081783dd5503360df39"
granthaId: "68e7307d783dd5503360deb1"
chapterNumber: 2
verseNumber: 10
---

 कस्यचिद्धर्मस्य अङ्गीकारेऽर्थान्तरस्यापादनं = तर्कः । तस्य पञ्चाङ्गानि - आपादकस्यापाद्येन व्याप्तिः, प्रतितर्केणाप्रतिघातः, आपाद्यस्यानिष्टत्वं, (तद् द्विविधं प्रामाणिकहानम् अप्रामाणिककल्पनं चेति । तत्राद्यं त्रेधा । दृष्टानुमितश्रुतहानभेदात् । द्वितीयमपि अदृष्टाननुमिताश्रुतकल्पनाभेदात् त्रिविधम् । एतदेव कल्प्यानेकत्वे कल्पनागौरवम् इत्युच्यते) आपाद्यस्य विपर्यये पर्यवसानं, परस्याननुकूलत्वं चेति ।
आपाद्यमनिष्टं पुनः पञ्चधा भिद्यते । आत्माश्रयत्वम्, अन्योन्याश्रयत्वं, चक्रकाश्रयत्वम्, अनवस्था, केवलानिष्टं चेति । तद्भेदात् तदापादनरूपस्तर्कोऽपि पञ्चविधः । तत्र तस्यैव उत्पत्तिज्ञप्त्यर्थं तदुत्पत्तिज्ञप्त्यपेक्षाङ्गीकारे स्वापेक्षया पूर्वभावित्वरूपम् आत्माश्रयत्वमापाद्यते । ‘यदि घटोऽयमस्यैव घटस्योत्पादकः स्यात्तर्हि स्वतोऽपि पूर्वभावि स्यात् । यद्यस्य कारणं तत्ततोऽपि पूर्वभावि दृष्टम् । यथा पटकारणं तंतवः तदपेक्षया पूर्वभाविनः । न चात्रप्रतिकूलस्तर्कोऽस्ति । यदि घटस्य घट एव कारणं न स्यात्तर्हीदमापद्यत’ इति । अनिष्टं चेदम् । स्वापेक्षया पूर्वभावित्वस्य अप्रामाणिकत्वात् । व्याहतत्वेन अङ्गीकर्तुमनुचितत्वाच्च । पूर्वभावित्वं हि तदभाववति काले भावः । न च स्वाभाववति काले स्वयं भवतीति न व्याहतम् । न चेत्पूर्वभावित्वमङ्गीक्रियते तदा न स्वस्य स्वयं कारणम् । न चैवमेवापादकं प्रत्यापादयितुं शक्यत इति पञ्चाङ्गानि । एवं ज्ञप्तावपि तज्ज्ञानस्य तज्ज्ञानं प्रति पूर्वभावित्वमापाद्यम् । द्वयोरितरेतरकारणत्वाङ्गीकारे त्वन्योन्यापेक्षया पूर्वभावित्वरूपम् अन्योन्याश्रयत्वमापाद्यम् । बहूनां चक्रवत् कार्यकारणभावाभ्युपगमे पूर्वभावित्वलक्षणं चक्रकाश्रयत्वम् । अनवस्थितासिद्धकारणापेक्षायां मूलक्षयापरनामक-प्रतीतिकार्यविलोपलक्षणानवस्था । 
