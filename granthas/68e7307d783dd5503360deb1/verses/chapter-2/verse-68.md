---
verseId: "68e73085783dd5503360dfaf"
granthaId: "68e7307d783dd5503360deb1"
chapterNumber: 2
verseNumber: 68
---

(20) (2-24) ॥ कार्यसमः ॥ हेतोः सन्धिग्धासिद्ध्याप्रत्यवस्थानं= कार्यसम इति केचित् । यथा “शब्दोऽनित्यः प्रयत्नानन्तरीयकत्वात्” इत्युक्ते प्रयत्नानन्तरीयकत्वमुत्पाद्यत्वेन व्यङ्गत्वेन वेति सन्दिह्यत इति । इदमप्यन्यथा सिद्ध्युद्भावनत्वात्सदुतरमेव । तस्मात् “पक्षादीनामन्यतमस्यासिद्धिमुद्भाव्य तत्साधकत्वेन स्वयमुत्प्रेक्षितस्य दूषणेन वादिसाधनभङ्गः कार्यसमः”इत्युदयनः । यथा “शब्दोऽनित्यः कार्यत्वात्” इत्युक्ते कार्यत्वमसिद्धम् । तत्साधकं च प्रयत्नानन्तरीयकत्वं वाच्यम् । तच्चान्यथासिद्धमिति । इदमप्यनभिप्रेत तात्पर्यारोपाच्छलमेवेति ।
