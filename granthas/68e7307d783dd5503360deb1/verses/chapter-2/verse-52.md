---
verseId: "68e73084783dd5503360df8d"
granthaId: "68e7307d783dd5503360deb1"
chapterNumber: 2
verseNumber: 52
---

(20) (2-7)विकल्पसमः । धर्माणां धर्मान्तर व्यभिचार दर्शनेन साधनस्यापि साध्यव्यभिचारचोदनं = विकल्पसमः । यथा “कृतकत्वाविशेषेऽपि किञ्चिन्मूर्तं दृष्टं घटादि किञ्चिदमूर्तं रूपादि तथा कृतकमपि किञ्चिन्नित्यं किञ्चिदनित्यं किं न स्यात्” इति । अत्र शङ्कामात्रं चेत्सदुत्तरमेव । उपाध्यभावादिना समाधेयं धर्मान्तर व्यभिचारेणास्यापि व्यभिचारसाधनं चेद्धर्मान्तर व्यभिचारो हेतुर्वा स्याद्दृष्टान्तो वा । आद्ये व्याप्त्यभावो वक्तव्यः । द्वितीये हेत्वभावान्न्यूनम् । हेतोरनङ्गत्वादि हेत्वङ्गीकारे प्रतिदृष्टान्तसमसाङ्कर्यम् । धर्मत्वादिहेत्वङ्गीकारे व्याप्त्यभाव एव । तदनङ्गीकारेतु स्वन्यायविरोध इति ।
