---
verseId: "68e73082783dd5503360df51"
granthaId: "68e7307d783dd5503360deb1"
chapterNumber: 2
verseNumber: 22
---

 एते च विरोधादयो द्विविधाः । समयबन्ध-प्रश्न-स्वपक्षसाधन-परपक्षनिराकरणात्मक-कथारूपसाधारणा, अनुमाननिष्ठाश्च । तत्रानुमाननिष्ठास्तावद् उच्यन्ते । त्रिविधोऽनुमानविरोधः । प्रतिज्ञाहेतुदृष्टान्तविरोधभेदेन । तत्र प्रमाणविरोधः, स्ववचनविरोध इति द्विविधः प्रतिज्ञाविरोधः । प्रमाणविरोधोऽपि द्वेधा । प्रबलप्रमाणविरोधः समबलप्रमाणविरोधश्चेति । हीनबलस्य अनेनैव बाधितस्याकिञ्चित्करत्वात् । प्राबल्यं च द्विविधम् । बहुत्वेन स्वभावेन च । स्वभावश्चोपजीव्यत्वं निरवकाशत्वमित्यादिरूपः । प्रत्यक्षादिविरोधभेदेन द्वावपि प्रत्येकं त्रिविधौ । समबलानुमान-विरोधोऽपि द्वेधा । तेनैवानुमानेनानुमानान्तरेण चेति । स्ववचनविरोधोऽपि द्विविधः । अपसिद्धान्तो जातिरिति । तत्र पूर्वाचार्यैर्यत्प्रामाणिकतयाऽभ्युपगतं तद्विरुद्धाङ्गीकारोऽपसिद्धान्तः । पूर्वाचार्य-वचनस्यापि स्वयमङ्गीकृतत्वेन स्ववचनत्वात् । स्ववचने एव व्याहतिर्जातिः । सा त्रिविधा । एककर्तृके वाक्ये पदयोरवान्तरवाक्ययोर्वा मिथोव्याघातः, स्वक्रियाविरोधः, स्वन्यायविरोधश्चेति ॥
