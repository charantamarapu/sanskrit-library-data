---
verseId: "68e73081783dd5503360df33"
granthaId: "68e7307d783dd5503360deb1"
chapterNumber: 2
verseNumber: 7
---

किञ्च प्रतीतस्य धूमस्याग्निसम्बन्धे स्वाभाविकतया निश्चिते ‘यद्यन्यत्रापि धूमः स्यात्तर्हि तस्याप्येवम्’ इत्येवं व्याप्तिग्रहो भवतीत्यतः कात्रानुपपत्तिः  । एतेन ‘प्रमेयत्व-अभिधेयत्वयोः व्याप्तिं गृह्णतः सार्वज्ञप्रसङ्ग’ इत्यपि परास्तम् । कुत एतत्सर्वं कल्प्यत इति चेत् कार्यदर्शनादेव । अस्ति तावत् धूमदर्शनानन्तरमग्निज्ञानम् । न च तदयथार्थम् । संवादित्वात् । न चान्यदर्शनेन अन्यज्ञानं निर्निमित्तं भवितुमर्हति । अतिप्रसङ्गात् । न च व्याप्तिप्रमां समुचितदेशत्वप्रमां च अपहाय निमित्तान्तरमस्तीति… । कार्यमेव एतत्कल्पयति । यथा खलु शिलाशकलादावानुपलब्धामपि क्षितिसलिलादि-सहकारिसमुद्भूतां बीजस्य शक्तिम् अङ्कुरदर्शनम् कल्पयतीति । अनुमानगम्यां तु व्याप्तिम् उत्तरत्र उदाहरिष्यामः । न च तस्याप्यनुमानस्य व्याप्त्यपेक्षायामनवस्था । अन्ततः प्रत्यक्षागममूलत्वात् । ‘ब्राह्मणो न हन्तव्यो’ ‘गौर्न पदा स्प्रष्टव्या’ इत्यागमगम्या व्याप्तिः  । न चात्र कश्चित् क्षुद्रोपद्रवो, नापि दृष्टान्तापेक्षेति । 
