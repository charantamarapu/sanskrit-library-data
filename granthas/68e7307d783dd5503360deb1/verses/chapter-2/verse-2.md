---
verseId: "68e73081783dd5503360df29"
granthaId: "68e7307d783dd5503360deb1"
chapterNumber: 2
verseNumber: 2
---

चतुष्टयी खलु धर्माणां गतिः  । 
केचित् समवृत्तयो यथा निषिद्धत्व-पापसाधनत्वे । ‘यत्र निषिद्धत्वं तत्र पापसाधनत्वं यत्र पापसाधनत्वं तत्र निषिद्धत्वम्’ इति नियमात् । तत्र द्वयोरप्यन्योन्यं व्याप्यव्यापकभावः । केचित् न्यूनाधिकवृत्तयः यथा धूमवत्त्व-अग्निमत्त्वे । तत्र न्यूनवृत्तिधूमवत्त्वं व्याप्यमेव । अधिकवृत्त्यग्निमत्वं व्यापकमेव । 
केचित् परस्परपरिहारेणैव वर्तन्ते यथा गोत्व-अश्वत्वे । यतो यत्र गोत्वं न तत्र सर्वथाऽश्वत्वम् । यत्र चाश्वत्वं न तत्र सर्वथा गोत्वम् । तेषां नान्योन्यं व्याप्यव्यापकभावः । सम्बन्धस्यैवाभावात् । 
केचित् क्वचित् समाविष्टा अपि क्वचित् परस्परपरिहारेण (एव)  वर्तन्ते यथा पाचकत्व-पुरुषत्वे । तयोः पुरुषविशेषे समावेशेऽपि पाचकत्वं पुरुषत्वपरिहारेण स्त्रीषु वर्तते । पुरुषत्वमपि पाचकत्वपरिहारेण अपचति पुरुषे वर्तते । तेऽपि नान्योन्यं व्याप्यव्यापकभाववन्तः । सत्यपि सम्बन्धे परस्परव्यभिचारित्वात् । 
तत्र व्याप्यो धर्मो व्यापकप्रमितिसाधनं भवन् अनुमानमित्युच्यते । व्यापकश्चानुमेय इति  ॥

