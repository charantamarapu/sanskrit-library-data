---
verseId: "68e73081783dd5503360df2d"
granthaId: "68e7307d783dd5503360deb1"
chapterNumber: 2
verseNumber: 4
---

ननु व्याप्तिज्ञानं केन प्रमाणेन जायते ? । ‘यथायथं प्रत्यक्षानुमानागमैः’ इति ब्रूमः । तत्र तावत् धूमस्याग्निना व्याप्तिः प्रत्यक्षागम्या । तथा हि । महानसादौ धूमाग्न्योः साहचर्यं पश्यतः पुरुषस्यैष विमर्शो जायते । किमत्रैव एतौ धूमाग्नी सहचरितौ, अन्यत्र देशान्तरे कालान्तरे च एतज्जातीयौ परस्परपरिहारेण वर्तेते, उत अन्यतर एव अन्यतरपरिहारेण, किं वा सकलदेशकालयोः सहचरितावेव इति । ततो भूयो भूयो धूमं पश्यन्नग्निं पश्यति । अग्न्यभावे च धूमभावम्… । तथा धूमाभावेऽपि क्वचिदग्निसद्भावम्… । ततः पुनरेष विचारो भवति । यथा बहुषु स्थलेषु धूमेन सहचरितोऽप्यग्निः ; क्वचित् तं परित्यज्य वर्तते । तथा धूमो मत्परिचितस्थलेषु अग्निना सह वर्तमानोऽपि ; क्वचित् तं परित्यज्य वर्तते । किं वा सर्वत्र तत्सहचरित एवेति । ततः पुनरेषा बुद्धिरुत्पद्यते । अग्नेः धूमसम्बन्धे अस्ति आर्द्रेन्धनसंयोगः उपाधिः  । स च धूमव्यापकः, स्वयं व्यावर्तमानः, तं व्यावर्तितवान् । न पुनरग्निम् । तदव्यापकत्वात् । तथा धूमस्याग्निसम्बन्धे यदि कश्चिदुपाधिः स्यात्तदा सोऽप्यग्निम् व्यभिचरिष्यति । न चेत् निर्निमित्तस्य सम्बन्धस्य धूमस्वभावत्वेन न क्वापि तदभावो भविष्यति इत्येवं निश्चित्य महानसादौ उपाधिगवेषणे प्रवर्तते ।
