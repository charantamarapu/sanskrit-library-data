---
verseId: "68e73086783dd5503360dfbf"
granthaId: "68e7307d783dd5503360deb1"
chapterNumber: 2
verseNumber: 75
---

(22) पक्षधर्मत्वासिद्धोऽनेकविधः । यथा “शब्दोऽनित्यश्चाक्षुषत्वात्” इत्यादि । तत्र व्यधिकरणासिद्धो न दूषणमित्युक्तमेव । व्यर्थविशेषणासिद्धो व्यर्थविशेष्यासिद्धश्च आधिक्येऽन्तर्भवतः । “भूरियं शशविषाणोल्लिखिता भूत्वात्” इति अप्रसिद्धविशेषणासिद्धस्तु दोषान्तरासङ्कीर्णोदाहरणाभावात् न हेत्वाभासः । इतरः पक्षधर्मत्वासिद्धोऽसिद्धावन्तर्भवति । एतत्प्रमित्यसिद्धो यथा धूमभाष्पविवेके ‘धूमवत्त्वात्’ इति । अस्याप्यसिद्धिरेव । पक्षविपक्षयोरेव वर्तमानो हेतुः = र्विरुद्धः । यथा “शब्दो नित्यः कृतकत्वात्” इति । अयमपि साध्यसम्बन्धाभावे सति तदभावसम्बन्धित्वादव्याप्तः ।
