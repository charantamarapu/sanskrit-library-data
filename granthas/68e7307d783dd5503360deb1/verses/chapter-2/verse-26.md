---
verseId: "68e73082783dd5503360df59"
granthaId: "68e7307d783dd5503360deb1"
chapterNumber: 2
verseNumber: 26
---

(2) प्रतिज्ञान्तरम् । प्रथमम् अविशिष्टतयोक्ते साध्यभागे पुनर्विशेषणप्रक्षेपः = प्रतिज्ञान्तरम् । प्रतिज्ञोदाहरणे प्रयोज्यभागो निगमनं चेति साध्यभागः । यथा ‘शब्दोऽनित्यः’ इति प्रतिज्ञाते ध्वनिभिः सिद्धसाधनत्वोद्भावने, वर्णात्मकः शब्दोऽनित्य इत्यादि । अत्र वक्तव्यम् । किं पूर्वैव कथाऽनुवर्ततेऽथ कथान्तरम् । नाद्यः । एकस्य साधनस्य दूषणस्य वा स्थितौ भङ्गे वा कथायाः परिसमाप्तत्वात् । साधनान्तरोपन्यासस्य (अवसराभावात्) व्यर्थत्वात् । न चेदं पूर्वोक्तमेव । तथात्वे पूर्वदूषणेनैव दुष्टत्व-प्रसङ्गात् । न द्वितीयः । तथा सति प्रथममेव विशिष्टस्योपात्तत्वेन प्रतिज्ञान्तराभावात् । वादे तु कथैक्येऽपि न निग्रहस्थानम् । शङ्कानिवृत्तिपर्यन्तं प्रतिवक्तव्यत्वात् । सत्यम् । निवृत्तयोरपि जल्पवितण्डयोः पुनर्विशेषणं प्रक्षिपतः को दोष इति चेत् । असङ्गत्यादिकमिति ब्रूमः । तदपि कथाबाह्यत्वान्न निग्रहस्थानम् । 
