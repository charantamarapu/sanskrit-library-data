---
verseId: "68e73081783dd5503360df35"
granthaId: "68e7307d783dd5503360deb1"
chapterNumber: 2
verseNumber: 8
---

 त्रिविधमनुमानम् । कार्यानुमानं, कारणानुमानम्, अकार्यकारणानुमानं चेति  । तत्राद्यं यथा धूमोऽग्नेः । द्वितीयं यथा विशिष्टमेघोन्नतिर्वृष्टेः । इयांस्तुविशेषः । कार्यं - कारणमात्रमनुपमायति । कारणं तु समग्रमेव - कार्यम् इति । तृतीयं यथा रसो रूपस्येति । पुनर्द्विविधं - दृष्टं, सामान्यतो दृष्टं चेति । तत्र प्रत्यक्षयोग्यार्थानुमापकं = दृष्टम् । यथा धूमोऽग्नेः । प्रत्यक्षायोग्यार्थानुमापकं = सामान्यतो दृष्टम् । यथा रूपादिज्ञानं चक्षुरादेः  । अथवा यथाभूतयोः व्याप्तिग्रहणं तथाभूतयोरेव लिङ्गलिङ्गिभावे = दृष्टम् । यथा धूमाग्न्योः । व्याप्यव्यापकयोः अन्यादृशत्वेऽपि तत्सामान्याकारानुगमेन लिङ्गलिङ्गिभावे = सामान्यतो दृष्टम् । यथा कृषीवलस्य कर्षणादिप्रवृत्तेः धान्यादिफलवत्त्वदर्शनेन यज्ञादेः स्वर्गादि फलानुमानं प्रेक्षावत्प्रवृत्तित्वफलवत्त्वसामान्यानुगमात्  । 
