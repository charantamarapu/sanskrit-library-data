---
verseId: "68e73085783dd5503360dfa7"
granthaId: "68e7307d783dd5503360deb1"
chapterNumber: 2
verseNumber: 64
---

(20) (2-20) ॥ उपलब्धिसमः ॥ निर्दिष्टहेत्वभावेऽपि साध्योपलब्ध्या हेतोः अप्रयोजकत्वाभिधानम् = उपलब्धिसम इत्येके । यथा “क्वचिद्धूमवत्त्वाभावेऽपि अग्निमत्वोपलब्धेरप्रयोजकं धूमवत्त्वम्”इति । उत्थानबीजाभावान्नेदं जात्युत्तरम् । किन्तु हान्याद्याभास एव । तस्मात् “वादिवाक्यस्यावधारणे तात्पर्यमारोप्यावधारणं विकल्प्य दूषणमुपलब्धिसम इति”उदयनः । यथा “पर्वतोग्निमा नित्युक्ते किं पर्वत एवाग्निमानुत पर्वतोऽग्निमानेव” इति । नाद्यः इदमप्यसत् । तात्पर्यान्तरारोपेण सामान्यछलत्वात् । विकल्पेनोत्थानान्नेति चेन्न । अवधारणस्यैव विकल्पेनावधारण तात्पर्यारोपापरिहारात् । व्यवच्छेदवाक्यार्थरुचीनामवधारणं स्थितमेवेति चेन्न । तेषामप्यतद्व्यावृत्यङ्गीकारेणैवं विधावधारणस्यानिष्टत्वात् ।
