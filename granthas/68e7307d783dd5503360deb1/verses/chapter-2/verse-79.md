---
verseId: "68e73086783dd5503360dfc7"
granthaId: "68e7307d783dd5503360deb1"
chapterNumber: 2
verseNumber: 79
---

(22) एवम् उदाहरणाभासानपि हेत्वाभासेऽन्तर्भावयन्तस्तेषां न पृथग्वाच्यतामाहुः । तथा हि । उदाहरणलक्षणरहिता उदाहरणवदवभासमाना = उदाहरणाभासाः । तत्र साधर्म्योदाहरणे साध्यविकलो यथा ‘मनोऽनित्यं मूर्तत्वात्’, यन्मूर्तं तदनित्यं यथा परमाणुः’ इति । साधनविकलो ‘…यथा कर्मेति’ । उभयविकलो ‘…यथा आकाश’ इति । आश्रयहीनो ‘यथा शशविषाणम्’ इति । अव्याप्त्यभिधानं ‘…यथा घटवत्’ इति । विपरीतव्याप्त्यभिधानं यथा ‘यदनित्यं तन्मूर्तम्…’ । ‘यथा घट’ इति वैधर्म्योदाहरणे साध्याव्यावृत्तो यथा ‘यदनित्यं न भवति तन्मूर्तं न भवति यथा कर्म’ इति । साधनाव्यावृत्तो ‘यथा परमाणुः’ इति । उभयाव्यावृत्तो ‘यथा घट’ इति । आश्रयहीनः पूर्ववत् । अव्याप्त्यभिधानं यथाऽऽकाश इति । विपरीतव्याप्त्यभिधानं यथा ‘यन्मूर्तं न भवति तदनित्यं न भवति यथाऽऽकाश’ इति । अत्र वैधर्म्योदाहरणस्य अनुपयुक्तत्वात् तदाभासकथनमनुपयुक्तम् । अव्याप्त्यभिधानं तु न दोषो, न्यूनं वा । विपरीतव्याप्त्यभिधानमप्यसङ्गतम् । आश्रयहीनत्वं चाश्रयासिद्धवददूषणम् । अन्यतरवैकल्येनैव दृष्टान्तस्य दुष्टत्वादुभयवैकल्यं न पृथग्गणनीयम् । तस्मात्साध्यवैकल्यं साधनवैकल्यं च द्वयमेव दृष्टान्तदूषणम् । तत्र साध्यवैकल्ये दृष्टान्तो विपक्षो भवति । तत्र वर्तमानं साधनमनैकान्तिकं विरुद्धं वा भवति । साधनवैकल्ये व्याप्तत्वासिद्धिरिति । दृष्टान्तदोषो हेत्वाभासेऽन्तर्भवतीति चेन्न । दृष्टान्तोक्त्यनन्तरं प्रतिभासात् । सपक्षान्तरे वर्तमानस्य साधनस्य दृष्टान्तीकृते सपक्षेऽवृत्तौ हेत्वाभासत्वानुपपत्तेश्च । तत्रापि अनुपदर्शितव्याप्तिकत्वेन व्याप्यत्वासिद्ध इति चेन्न । तथाऽप्यर्थ दोषाभावादिति ॥
॥ इति श्रीमज्जयतीर्थपूज्यचरणविरचितप्रमाणपद्धतौ अनुमानपरिच्छेदः समाप्तः ॥ 2 ॥

