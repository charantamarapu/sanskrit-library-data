---
verseId: "68e73085783dd5503360df9d"
granthaId: "68e7307d783dd5503360deb1"
chapterNumber: 2
verseNumber: 60
---

(20) (2-16) ॥ अहेतुसमः ॥ हेतोः साध्यापेक्षया पूर्वापरसहभावनिरासेनाहेतुत्वचोदनम् = अहेतुसमः । यथा “न तावत्सर्वसाधनं साध्यपूर्वम्” । साध्याभावे तन्निरूप्यसाधनत्वायोगात् । नापि साधनं पश्चाद्भावि । साधनाभावे साध्या योगात् । नापि द्वयोर्यौगपद्यम् । अविशेषेण साध्यसाधनभावायोगादिति । अत्र कृतौ पूर्वभाविनः साधनत्वम् । साधनशक्तेः परानपेक्षत्वात् तद्व्यवहारस्य बुद्धिस्थेनैव साध्येनोपपत्तेः । ज्ञप्तौ तु यथायथं पक्षत्रयमपि । ज्ञातत्वाज्ञातत्वाभ्यां विशेष इत्युत्तरं वाच्यम् । तदनङ्गीकारे तु स्वन्यायविरोध इति ।
