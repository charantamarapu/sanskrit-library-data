---
verseId: "68e73083783dd5503360df5f"
granthaId: "68e7307d783dd5503360deb1"
chapterNumber: 2
verseNumber: 29
---

(5) हेत्वन्तरम् ॥ प्रथममविशिष्टतयोक्ते साधकांशे पुनरधिकप्रक्षेपो = हेत्वन्तरम् । हेतुरुदाहरणे प्रयोजकांश उपनयो दूषणं चेति साधकांशः । यथा “शब्दोऽनित्य ऐन्द्रियकत्वात् “ इत्युक्ते सामान्येनानैकान्त्येऽभिहिते सामान्यवत्त्वेसतीत्यादि । एतत्प्रतिज्ञान्तरनिरासेनैव निरस्तम् । प्रतिज्ञाग्रहणस्योक्तोपलक्षणत्वेन पृथक् न वक्तव्यं च । अनुपलक्षणत्वे तु उदाहरणान्तरादिकमपि पृथग्वाच्यं स्यात् । ‘प्रतिज्ञापदेन साध्यांश एवोपलक्ष्यते’ इति चेन्न । वैय्यर्थ्यात् । अन्यथा प्रतिज्ञाहान्यादावपि किं विभागो न क्रियत इति । 
