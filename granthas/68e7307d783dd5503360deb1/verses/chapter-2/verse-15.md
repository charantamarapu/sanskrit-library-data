---
verseId: "68e73082783dd5503360df43"
granthaId: "68e7307d783dd5503360deb1"
chapterNumber: 2
verseNumber: 15
---

पक्षव्यापकम्, अविद्यमानसपक्षं, सर्वस्माद्विपक्षाद्व्यावृत्तं = केवलव्यतिरेकि । यथा ‘जीवच् छरीरजातं सात्मकं प्राणादिमत्त्वात्’ इति । अस्य हि ‘यत्सात्मकं न भवति तत्प्राणादिमन्न भवति यथा पट’ इति व्यतिरेक एवास्ति । न तु ‘यत्प्राणादिमत्तत्सात्मकम्’ इत्यन्वयः । सर्वस्यापि जीवच्छरीरस्य पक्षत्वात् । अन्यस्य सर्वस्य निरात्मकत्वात् । तेनैतत्केवलव्यतिरेकीत्युच्यते ।
