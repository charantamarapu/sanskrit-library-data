---
verseId: "68e73082783dd5503360df4f"
granthaId: "68e7307d783dd5503360deb1"
chapterNumber: 2
verseNumber: 21
---

अथ ‘निर्दोषोपपत्तिरनुमानम्’ इत्युक्तम् । के तत्रोपपत्तिदोषाः । यत्सद्भावे लिङ्गाभिमतं ज्ञानमेव न जनयति संशयविपर्ययौ वा करोति ते = दोषाः । ते द्विविधाः । अर्थवचनदोषभेदात् । तत्र साक्षात् उपपत्तेरेव दोषौ विरोधासङ्गती । तद् द्वारा वचनस्यापि । वचनदोषौ न्यूनाधिक्ये । वचनद्वारेण अर्थस्यापि । तत्र योग्यताभावो = विरोधः । आकाङ्क्षाविरहः = असङ्गतिः । अवश्यवक्तव्यस्य एकदेशमात्रवचनं = न्यूनं, सन्निध्यभावविशेषः । आकाङ्क्षितस्यैवान्येन कृतकार्यस्य वचनम् =आधिक्यम् । 
