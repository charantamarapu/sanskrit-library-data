---
verseId: "68e73085783dd5503360dfa5"
granthaId: "68e7307d783dd5503360deb1"
chapterNumber: 2
verseNumber: 63
---

(20) (2-19) ॥ उपपत्तिसमः । उभयहेतूपपत्त्याप्रत्यवस्थानम् = उपपत्तिसम इत्येके । यथा “यदि शब्दस्यानित्यत्वोपपादकं कृतकत्वमस्तीत्यनित्यत्वमिष्यते तर्हि नित्यत्वोपपादकमस्पर्शत्वमस्तीति नित्यत्वमपि किं नेष्यत” इति । एतदसत् । साधर्म्यसमाद्यभेदात् । तस्मान्मत्पक्षेऽपि किमपि साधनं भविष्यतीति सामान्यतः प्रत्यवस्थानमुपपत्तिसम इत्युदयनः । इदमप्यसत् । केवलाया एवमुक्ते निर्बीजत्वात् । प्रमाणोपपादने तूपपादकस्य साधुत्वे सदुत्तरत्वात् । असाधुत्वे तस्यैवोद्भाव्यत्वेनाजातित्वात् ॥
