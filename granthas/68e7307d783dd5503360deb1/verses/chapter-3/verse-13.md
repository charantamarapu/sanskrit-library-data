---
verseId: "68e73087783dd5503360dfe3"
granthaId: "68e7307d783dd5503360deb1"
chapterNumber: 3
verseNumber: 13
---

करणानां तु ज्ञानजनकशक्तिरेव स्वकारणासादिता प्रामाण्यजनकत्वशक्तिः । अप्रमाण्यजनने त्वन्या शक्तिर्दोष वशादाविर्भवति । ज्ञप्तिस्तु परत एव । इन्द्रियादिस्वरूपस्य यथायथं स्वप्रमाणवेद्यत्वात् । यथार्थज्ञानसाधनत्वस्यानुमानवेद्यत्वादिति । तदेवंभूतैः प्रमाणैः पदार्थानां नित्यानित्यत्वादिकं निश्चित्यविषयेषु विरक्तस्य शमदमादिसम्पत्तिमतो वासुदेवैकशरणस्य तद्विषयाणि श्रवणमनननिधिध्यासनान्यादरनैरन्तर्याभ्यां बहुकालमनुष्ठितवतो भगवत्साक्षात्कारे सत्त्यत्युद्रिक्तया भक्त्या भगवत्प्रसाददशेषानिष्टनिवृत्तिविशिष्टानन्दादिस्वरूपाविर्भाव-लक्षणा मुक्तिर्भवतीति ॥
जयतीर्थमुनीन्द्रेण बालबोधाय निर्मिता ।
प्रमाणपद्धतिर्भूयात् प्रीत्यैमाधवमध्वयोः ॥

॥ इति श्रीमज्जयतीर्थपूज्यचरणविरचिते प्रमाणपद्धतौ आगमपरिच्छेदः समाप्तः ॥
