---
verseId: "68e73086783dd5503360dfd1"
granthaId: "68e7307d783dd5503360deb1"
chapterNumber: 3
verseNumber: 5
---

 ननु समयो नाम पदानां पदार्थानां च वाच्यवाचकभावसम्बन्धः, स च सम्बन्धिष्वज्ञातेषु ज्ञातुमशक्यः इति पदार्थज्ञानस्य प्रागेव सिद्धत्वात्किम् आगमस्य प्रयोजनम् । उच्यते । यथा ज्ञातयोरपि धर्मधर्मिणोः संसर्गोऽनुमानेन बोध्यते । तथा ज्ञातानामेव पदार्थानामन्वयविशेषस्यागमो बोधकः । पदानां पदार्थमात्रविषयत्वेन अन्वयबोधकं न किञ्चिदस्तीति चेत् । ‘अत्र वर्णपदाभिव्यक्तोऽखण्डः स्फोटाख्यः शब्दोऽन्वयबोधक’ इति वैयाकरणा ब्रुवते । ‘वर्णमाला’ इत्यपरे । ‘वाक्यान्त्यो वर्ण’ इत्यन्ये । ‘पदानां सान्निध्यम्’ इति केचित् । ‘पदैरभिहिताः पदार्था एवाकाङ्क्षादिशालिन’ इति भाट्टाः । सर्वेषां पक्षाणामप्रामाणिकत्वात् प्रमाणविरुद्धत्वाच्च “पदानि एव अन्वितस्वार्थाभिधायीनि” इति प्रेक्षावन्तः । तत्र ‘प्रत्येकमपि पदानि अन्वयविशेषाभिधानसमर्थानि’ इति प्रभाकराः । प्रत्येकं सामान्यतो योग्येतरान्वितस्वार्थाभिधानशक्तीनि पदानि पदान्तरसन्निधान आहितशक्त्यन्तराणि विशेषतोऽपि अन्वितान्स्वार्थान् अभिदधति । तथाऽनुभवादित्याचार्याः ।
