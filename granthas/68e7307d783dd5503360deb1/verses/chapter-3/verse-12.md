---
verseId: "68e73087783dd5503360dfe1"
granthaId: "68e7307d783dd5503360deb1"
chapterNumber: 3
verseNumber: 12
---

नन्वेतेषां प्रमाणानां प्रामाण्यम्, अप्रमाणानामप्रमाण्यं च केनोत्पद्यते केन वा ज्ञायत इति चेत् । उच्यते । तत्र ‘ज्ञानानामुभयं स्वत एव’ इति साङ्ख्या मन्यन्ते । ज्ञान जनकातिरिक्तजनकानपेक्षत्वम् = उत्पत्तौ स्वतस्त्वम् । ज्ञानज्ञापकातिरिक्त ज्ञापकानपेक्षत्वं = ज्ञप्तौ स्वतस्त्वम् । 
उभयं परत एवेति नैयायिकादयः । ज्ञानजनकातिरिक्त कारणजन्यत्वम् = उत्पत्तौ परतस्त्वम् । ज्ञानज्ञापकातिरिक्तप्रमाणापेक्षत्वं= ज्ञप्तौ परतस्त्वम् । तत्र ज्ञानमिन्द्रियादिजन्यं प्रामाण्यं पुनरिन्द्रियादिगुणजन्यम् । तथाऽप्रमाण्यं तद्दोषजन्यम् । एवं ज्ञानं मानसप्रत्यक्षवेद्यम् । तत्र प्रामाण्यमप्रामाण्यं च संवाद विसंवादलिङ्गगम्यमिति । “प्रामाण्यं परतोऽप्रामाण्यं स्वत” इति बौद्धाः । “प्रामाण्यं स्वतोऽप्रामाण्यं परत” इति पक्षमङ्गीकुर्वाणा अपि भाट्टाः प्रामाण्यविशिष्टं “ज्ञानं ज्ञातताविशेषेणानुमीयत इति ज्ञप्तौ स्वतस्त्वम् । अप्रामाण्यं तु विसंवादाद्यनुमानान्तरवेद्यमिति परतस्त्वं” मन्यन्ते । “स्वप्रकाशज्ञानेनैव प्रामाण्यविशिष्टज्ञानं सिद्ध्यति । अप्रामाण्यं तु नास्त्येव” इति प्राभाकराः । इन्द्रियादिमात्रेणैव प्रमाण्यविशिष्टं ज्ञानमुत्पद्यते । गुणा स्त्वकिञ्चित्काराः । अप्रामाण्यं दोषसहकृतेन्द्रियादिभिरुत्पद्यते । तथा ज्ञानं तत्प्रामाण्यं च साक्षिणैव ज्ञायते । अप्रमाणज्ञानस्वरूपमात्रं साक्षिवेद्यम् । तदप्रामाण्यत्वनुमेय मिथ्याचार्याः ।

