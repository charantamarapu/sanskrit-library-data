---
verseId: "68e73087783dd5503360dfdf"
granthaId: "68e7307d783dd5503360deb1"
chapterNumber: 3
verseNumber: 11
---

अभावज्ञानकरणम् = अभावप्रमाणम् । तत्रेदानीं कौरवाद्यभावो भारताद्यागमादवगम्यते । देवदत्तस्य चक्षुराद्यभावो रूपाद्यदर्शनलिङ्गगम्यः । सुखाद्यभावप्रमितिस्तु साक्षिप्रत्यक्षेणैव । पुरोवृत्तिघटाद्यभावप्रमितिस्तु झटिति जायमाना प्रत्यक्षफलमेव । न त्वनुपलब्दिमात्रजन्या । अपरोक्षज्ञानत्वात् । अनुपलब्दिस्त्ववर्जनीयसन्निधिरेव । यत्र त्वन्दकारे हस्तप्रसारणादि रूप परामर्शेन घटाभावं प्रत्येति न तदाऽनुपलब्धिः करणम् । किन्तु लिङ्गत्वेनैव । अत्र घटो नास्ति योग्यत्वे सत्यनुपलभ्यमानत्वादिति । एवं प्रातर्गजाद्यभावज्ञानमनुपलब्धिलिङ्गजन्यम् । अभावस्येन्द्रियसन्निकर्ष-अनुपपत्तिरिति चेन्न । भाववदभावस्यापीन्द्रिय सन्निकर्षे भाधकाभावात् । बहुलज्ञानेऽल्पज्ञानं सम्भवः । यथा शतमस्तीति ज्ञाने पञ्चाशत् ज्ञानम् । तदप्यनुमानमेव । ‘देवदत्तः पञ्चाशद्वात् शतवत्त्वात्, यथाऽहम्’ इति प्रयोगसम्भवात् । प्रसक्तप्रतिषेधे परिशिष्यमाणे बुद्धिः = परिशेषः । यथा ‘देवदत्तयज्ञदत्तावेतौ’ इति ज्ञाने सति एकस्मिन् ‘नायं यज्ञदत्तः, देवदत्तयज्ञदत्तयोन्यतरत्वे सत्ययज्ञदत्तत्वात्, व्यतिरेकेण यज्ञदत्तवत्’ इति प्रयोगोपपत्तेः । उपक्रमादीन्यप्यनुमानान्येव । अनिर्दिष्टप्रवक्तृकं प्रवादपारम्पर्यम्=ऐतिह्यम् । यथा ‘अत्र वटे वैश्रवणोऽस्ति’ इति वाक्यं तदागम एव । एवमन्यान्यपि प्रमाणान्युक्तेश्वेवान्तर्भाव्यानि ।
