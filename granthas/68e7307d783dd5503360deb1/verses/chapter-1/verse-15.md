---
verseId: "68e73080783dd5503360df07"
granthaId: "68e7307d783dd5503360deb1"
chapterNumber: 1
verseNumber: 15
---

‘सम्यगनुभवसाधनं प्रमाणम्’ इति नैय्यायिकादयः । तदप्यसत् । यथार्थज्ञानेऽव्याप्तेः । ‘प्रमाव्याप्तं प्रमाणम्’ इत्युदयनः । तदपि सर्वस्यापि प्रमेयस्येश्वरप्रमाव्याप्तत्वेन अतिव्यापकत्वात् अयुक्तम् । ‘साधनाश्रययोरन्यतरत्वे  सति प्रमाव्याप्तत्वं विवक्षितम्’ इति चेन्न । आश्रयग्रहण-वैय्यर्थ्यात् । ‘ईश्वरस्यापि प्रामाण्यसिद्ध्यर्थं तत्’ इति चेन्न । कर्तरि प्रमाणशब्दस्य अननुशासनात् यथार्थज्ञानेष्वव्याप्तेश्च । तस्माद्याथार्थ्यमेव प्रमाणलक्षणं युक्तम् । 
