---
verseId: "68e73080783dd5503360df05"
granthaId: "68e7307d783dd5503360deb1"
chapterNumber: 1
verseNumber: 14
---

तर्कोऽनुमानमेवेति वक्ष्यामः । स्मृतावतिव्यापकं प्रमाणलक्षणमिति चेन्न । तस्या अपि प्रमाणत्वेन लोकवेदयोः संव्यवहारात् ।
‘अनुभूतिः प्रमाणं, स्मृतिव्यतिरिक्तं ज्ञानमनुभूतिः’ इति प्राभाकराणां लक्षणम् । संशयविपर्ययव्यापकत्वात् स्मृतौ वेदादिषु च यथार्थज्ञानसाधनेषु अव्यापकत्वाच्च अयुक्तम् ।
‘ज्ञातताप्राकट्यापरपर्यायवाच्यस्य प्रमेयाश्रितस्य प्रकाशविशेषस्य साधनं क्रियाज्ञानं प्रमाणम्’ इति भाट्टानां लक्षणमप्ययुक्तम् । ज्ञानव्यतिरिक्तायां ज्ञाततायां प्रमाणाभावेनासम्भवित्वात् । अतीतादिविषयज्ञानानाम् आश्रयाभावेन तज्जनकत्वायोगाच्च । वेददिष्वव्याप्तेश्च । ‘अनधिगत-तथाभूतार्थज्ञानं प्रमाणम्’ इति तेषामेव लक्षणान्तरमप्ययुक्तम् । स्मृतौ वेदादिषु चाव्याप्तेः ।

