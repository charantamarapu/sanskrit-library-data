---
verseId: "68e73080783dd5503360df1d"
granthaId: "68e7307d783dd5503360deb1"
chapterNumber: 1
verseNumber: 26
---

ननु स्मृतेः याथार्थ्यमेव नास्ति । न हि यदा यादृशोऽर्थः स्मर्यते तदाऽसौ तादृशः । पूर्वावस्थाया निवृत्तत्वादिति चेन्न । यतो ‘ज्ञानकाले वस्तुनस्तथात्वं याथार्थ्योपयुक्तं न भवति । किन्तु ‘यद्देशकालसम्बन्धितया यद्वस्तु ज्ञानेन यादृशं गृह्यते तद्देशकालयोस्तस्य तथात्वम्’… । स्मृतिश्च ‘तत्र तदाऽसौ तादृश’ इति गृह्णाति । न च तत्र तदाऽसौ न तादृशः ।
ननु पूर्वानुभवजनितसंस्कारः स्मृति-कारणम् । स चानुभूतविषये एव स्मृतिजननस्य ईष्टे । न चानुभवेन निवृत्तपूर्वावस्थतया ऽर्थो गृहीतः । तत्कथम् अनुभवसमानविषयसंस्कारजन्या स्मृतिः अर्थं निवृत्तपूर्वावस्थतया विषयीकुर्यात् ? इति । मैवम् । भवेदेतदेवं यदि संस्कारमात्रजन्यत्वं स्मृतेरभ्युपगच्छामः । न चैवम् । मनोजन्या स्मृतिः । संस्कारस्तु मनसः तदर्थसन्निकर्षरूपः एव । यथा योगीन्द्रियाणां योगजो धर्मः । ततश्च संस्कारसहकृतं मनः अननुभूतमपि निवृत्तपूर्वावस्थां विषयीकुर्वत् स्मरणं जनयेदिति को दोषः ? । वर्तमानमात्रविषयाणि अपि इन्द्रियाणि सहकारिसामर्थ्यात् कालान्तरसम्बन्धितामपि गोचरयन्ति । यथा संस्कारसहकृतानि ‘सोऽयम्’ इति अतीतवर्तमानत्वविशिष्टविषय-प्रत्यभिज्ञासाधनानि ।
प्राकृतेन्द्रियाणि मनोवृत्तिज्ञानं जनयन्ति । तत्र ‘सन्निकर्षः प्रत्यक्षम्’ इत्युक्ते घटपटसन्निकर्षेऽतिव्याप्तिः । ‘इन्द्रियसन्निकर्षः प्रत्यक्षम्’ इत्युक्ते चक्षुराकाशसन्निकर्षेऽतिव्याप्तिः । ‘अर्थसन्निकर्षः’ इत्युक्ते पूर्ववदतिव्याप्तिः । दुष्टार्थानां दुष्टेन्द्रियैर्वा सन्निकर्षं व्यावर्तयितुम् उभयत्र निर्दोषग्रहणम् ।

