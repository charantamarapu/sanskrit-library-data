---
verseId: "68e7307f783dd5503360def3"
granthaId: "68e7307d783dd5503360deb1"
chapterNumber: 1
verseNumber: 5
---

तत्त्रिविधं । असम्भवि = यल्लक्ष्ये सर्वथा न वर्तते  । यथा गोरेकशफवत्वम् । अव्यापकं = यल्लक्ष्यैकदेशे वर्तमानमपि तदेकदेशान्तरे न वर्तते । यथा गोः शबलत्वम् अतिव्यापकं = यल्लक्ष्यादन्यत्रापि वर्तते । यथा विषाणित्वम् ।
सजातीयविजातीयव्यावृत्ततया  लक्ष्यावधारणं लक्षणज्ञानस्य प्रयोजनम् । ‘अस्मिन् ग्रामे देवदत्तगृहम् ’ इति वार्तां श्रुतवतो हि तद्ग्रामस्थेषु सर्वेष्वपि गृहेषु देवदत्तगृहबुद्धिः  प्रसक्ता । ततो ‘यत्र पताका तद्देवदत्तगृहम्’ इति लक्षणज्ञाने सति ‘इदमेव, नान्यद् ’ इत्यवधारणं जायते । शब्दव्यवहारो वा  लक्षणज्ञानस्य प्रयोजनम् । ‘सास्नादिमान् गौः’ इति लक्षणज्ञाने सति यं यं सास्नादिमन्तं पिण्डं पश्यति तं तं गोशब्दवाच्यं प्रत्येति । यावदन्यतो व्यावर्तनीयं यावति चैकः शब्दो व्युत्पादनीयः तत् उच्यते लक्ष्यमिति ।

