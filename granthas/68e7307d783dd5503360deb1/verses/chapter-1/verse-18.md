---
verseId: "68e73080783dd5503360df0d"
granthaId: "68e7307d783dd5503360deb1"
chapterNumber: 1
verseNumber: 18
---

योगप्रभावलब्धातिशयं योगिज्ञानम् । तत्त्रिविधम् । ऋजुयोगिज्ञानं, तात्त्विकयोगिज्ञानम्, अतात्त्विकयोगिज्ञानं चेति । ऋजवो नाम ब्रह्मत्वयोग्या जीवाः । ईश्वरादन्यत्रालोचने सर्वविषयं तज्ज्ञानम् । ईश्वरे त्वसार्वत्रिकमेव । तद् द्विविधम् । स्वरूपं मनोवृत्तिरूपम् चेति । तत्र स्वरूपम् अनादिनित्यम् । योगप्रभावादामुक्तेः व्यक्त्यतिशयोपेतम् । मुक्तावेकप्रकारम् । वृत्तिज्ञानं तु प्रवाहतोऽनादि । योगानुगृहीतप्रत्यक्षादिजन्यम् । मुक्तौ तु नास्त्येव । द्वयमपि नियमेन यथार्थम् । ईश्वरे तु अन्यजीवेभ्योऽधिकविषयम् ।
तदतिरिक्ताः तत्वाभिमानिनो देवाः तात्विकाः । अनादित्वे सति ईश्वरादन्यत्रालोचनेऽप्यसर्वविषयं तज्ज्ञानम् । तदपि स्वरूपं बाह्यं चेति द्विविधम् । तस्यानादित्वं पूर्ववत् । स्वरूपं यथार्थमेव । बाह्यं कदाचिदयथार्थमपि ।
तद्व्यतिरिक्ता देवादयो योगिनो अतात्त्विकाः । सादित्वे सति ईश्वरादन्यत्र अल्पाज्ञानयुक्तं तद् ज्ञानम् । तदपि पूर्ववद् द्विविधम् । तत्र स्वरूपस्य सादित्वं व्यक्त्यपेक्षया । अन्यस्य प्रवाहोत्पत्त्यपेक्षया । याथार्थ्यनियमादि पूर्ववत् । 

