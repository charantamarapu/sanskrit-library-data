---
verseId: "68e73081783dd5503360df23"
granthaId: "68e7307d783dd5503360deb1"
chapterNumber: 1
verseNumber: 29
---

निर्विकल्पकसविकल्पकभेदेन  च द्विविधं प्रत्यक्षमित्याचक्षते । तत्र वस्तुस्वरूपमात्रावभासकं निर्विकल्पकम् । विशिष्टाकारगोचरं सविकल्पकम् । तदष्टविधम् । तत्र द्रव्यविकल्पो यथा ‘दण्डी’ इति । गुणविकल्पो यथा ‘शुक्लः’ इति । क्रियाविकल्पो यथा ‘गच्छति’ इति । जातिविकल्पो यथा ‘गौः’ इति । विशेषविकल्पो यथा ‘विशिष्टः परमाणुः’ इति । समवायविकल्पो यथा ‘पटसमवाय-वन्तःतन्तवः’ इति । नामविकल्पो यथा ‘देवदत्त’ इति । अभावविकल्पो यथा ‘घटाभाववद्भूतलम्’ इति । एतदप्यसत् । विशेषसमवाययोः अप्रामाणिकत्वात् । नाम्नः पश्चात्स्मरणेन, अभावस्य च प्रतियोगिस्मरणाधीनज्ञानत्वेन, तद्विकल्पस्य प्रथमाक्षिसन्निकर्षानन्तरमेव उत्पत्त्यभावेऽपि ; द्रव्यादि-विकल्पानां  प्रथममेवोत्पत्तौ बाधकाभावेन निर्विकल्पकानुपपत्तेः ॥
