---
verseId: "68e7307f783dd5503360df01"
granthaId: "68e7307d783dd5503360deb1"
chapterNumber: 1
verseNumber: 12
---

अयथार्थज्ञानमेव नास्तीति प्राभाकरादयः । तन्न । अनुभवसिद्धत्वात् । ‘एतावन्तं कालमहं शुक्तिकामेव रजतत्वेन प्रतिपन्नोऽस्मि’ इति उत्तरकाले परामर्शाच्च । ‘प्रतीतं च रजतं देशान्तरे सदेव’ इति वैशेषिकादयः । ‘ज्ञानस्वरूपमेव’ इति विज्ञानवादिनः । ‘तत्रैव तात्कालिकमुत्पन्नं सद्’ इति भास्करः । ‘न सन्, न असन् न सदसत् किन्त्वनिर्वचनीयमेव’ इति मायावादिनः । ‘असदेव रजतं प्रत्यभात्’ इत्युत्तरकालीनानुभवात् शुक्तिरेवात्यन्तासद्रजतात्मना प्रतिभाति’ इति आचार्याः ।
