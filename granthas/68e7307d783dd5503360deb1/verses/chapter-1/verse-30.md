---
verseId: "68e73081783dd5503360df25"
granthaId: "68e7307d783dd5503360deb1"
chapterNumber: 1
verseNumber: 30
---

हानोपादानोपेक्षाबुद्धयः प्रत्यक्षस्य फलम्’ इति केचिदाहुः  । तदप्यसत् । तासाम् अनुमान-फलत्वात् । तथा हि । कण्टकादिस्वरूपमात्रं प्रदर्श्य प्रत्यक्षं निवर्तते । अथ इदानीं पूर्वानुभूतस्य कण्टकादेः अनिष्टसाधनत्वम् अनुभूतं स्मृत्वा, अस्य च कण्टकादित्वेन तदनुमिमानस्य हानबुद्धिः उपजायते । एवं कदलीफलादौ इष्टसाधनत्वानुमानानन्तरम् उपादानबुद्धिरुत्पद्यते । तृणादौ च औदासीन्यमनुमाय उपेक्षाबुद्धिः प्रतिपद्यते । अतो विशिष्टविषयसाक्षात्कार  एव प्रत्यक्षस्य फलम् इति । 
॥
 इति श्रीमज्जयतीर्थपूज्यचरणविरचितप्रमाणपद्धतौ प्रत्यक्षपरिच्छेदः समाप्तः ॥

