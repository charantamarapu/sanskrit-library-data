---
verseId: "68e73081783dd5503360df21"
granthaId: "68e7307d783dd5503360deb1"
chapterNumber: 1
verseNumber: 28
---

बाह्येन्द्रियं त्रिविधम् । दैवम्, आसुरं, मध्यममिति । तत्र यथार्थज्ञानप्रचुरं = दैवम् । अयथार्थज्ञान-प्रचुरम् = आसुरम् । समज्ञानसाधनं तु मध्यमम् । स्वरूपेन्द्रियमपि उत्तमानां विषयस्वरूपे प्रकारे च यथार्थमेव । अधममध्यमानां तु स्वरूपमात्रे यथार्थमेव । प्रकारे त्वयथार्थं मिश्रं च इति ।
‘इन्द्रियार्थयोस्तु सन्निकर्षोऽपरोक्षज्ञानहेतुः षोढा भिद्यते’ इत्येके । ‘तद्यथा - संयोगः, संयुक्तसमवायः, संयुक्तसमवेतसमवायः, समवायः, समवेतसमवायः, विशेषणविशेष्यभावश्च इति । तत्र चक्षुःस्पर्शनयोः घटादिद्रव्यैः मनसश्चात्मना संयोगः । तेषां स्वविषयगतगुणकर्मसामान्यैः संयुक्तसमवायः । तथा घ्राणरसनयोः गन्धरसाभ्याम् । एतेषां स्वविषयगुणकर्मगतसामान्यैः संयुक्तसमवेतसमवायः । श्रोत्रस्य शब्देन समवायः । तद्गतसामान्यैः समवेतसमवायः । एतेषाम् एतत् पञ्चविध-सम्बन्धसम्बद्धार्थस्थ-अभावसमवायाभ्यां पञ्चविधो विशेषणविशेषभावः  इति । तदसत् । गुणादीनां गुण्यादिभिरभेदेन समवायाभावात् । आत्मनः तद्धर्माणां च साक्षिविषयत्वेन मनोविषयत्व-अभावात् । वर्णात्मकस्य शब्दस्य द्रव्यत्वेन आकाशविशेषगुणत्वाभावात् । अतः सर्वेन्द्रियाणां स्वस्वविषयैः स्वस्वविषयप्रतियोगिकाभावेन च साक्षादेव रश्मिद्वारा सन्निकर्षः ।

