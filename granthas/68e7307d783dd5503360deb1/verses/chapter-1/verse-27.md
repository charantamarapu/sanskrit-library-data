---
verseId: "68e73081783dd5503360df1f"
granthaId: "68e7307d783dd5503360deb1"
chapterNumber: 1
verseNumber: 27
---

ननु प्रत्यक्षं करणविशेषः । करणस्य च अवान्तरव्यापारेण भवितव्यम्  । यथा छिदाकरणस्य परशोः दारुसंयोगोऽवान्तरव्यापारः । सत्यम् । अत्रापि इन्द्रियं करणधर्मि । तस्य अर्थसन्निकर्षो अवान्तरव्यापारः । तत्र अवान्तरव्यापारप्राधान्यविवक्षया अर्थेन्द्रियसन्निकर्षः प्रत्यक्षम् इत्युच्यते । क्वचित्तु धर्मिप्राधान्यविवक्षया ‘स्वस्वविषयसन्निकृष्टम् इन्द्रियं प्रत्यक्षम्’ इत्युच्यते । स्वरूपेन्द्रियस्य अपि आत्मतद्धर्मैः विशेषशक्त्या सन्निकर्षोऽस्त्येव ।
चतुर्विधं प्रत्यक्षम् । ईश्वरप्रत्यक्षं, लक्ष्मीप्रत्यक्षं, योगिप्रत्यक्षम्, अयोगिप्रत्यक्षं चेति । तत्राद्यद्वयं स्वरूपेन्द्रियात्मकमेव । उत्तरद्वयं तु द्विविधेन्द्रियात्मकम् । विषयस्तु तत्तज्ज्ञानविषयवद्विवेक्तव्यः । 

