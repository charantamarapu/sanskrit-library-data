---
verseId: "68e7307f783dd5503360defb"
granthaId: "68e7307d783dd5503360deb1"
chapterNumber: 1
verseNumber: 9
---

तस्य निर्णायकाभावसहकृताः साधारणधर्म-असाधारणधर्म-विप्रतिपत्ति-उपलब्धि-अनुपलब्धयः पञ्चकारणानि’ इति केचिदाहुः । तद्यथा
स्थाणुपुरुषयोः साधारणम् ऊर्ध्वतालक्षणं धर्मं पुरोवर्तिनि उपलभ्य स्थाणुपुरुषौ स्मृत्वा विशेषजिज्ञासायां स्थाणुत्वनिश्चायकं वक्रकोटरादिकं पुरुषत्वनिश्चायकं शिरः पाण्यादिकं च अनुपलभमानस्य डोलायमानं संशयज्ञानमुत्पद्यते ‘किमयं स्थाणुर्वा पुरुषो वा?’ इति । 
शब्दे च आकाशविशेषगुणत्वम् असाधारणधर्मम् उपलभमानस्य निर्णायकमजानतः संशयो भवति ‘किं, शब्दो नित्योऽनित्यो वा?’ इति ।
इन्द्रियेषु वैशेषिकसाङ्ख्ययोः भौतिकत्व-अभौतिकत्व- विप्रतिपत्तिं  पश्यतो निश्चायकमजानतः सन्देहो भवति ‘किमिन्द्रियाणि भौतिकानि उत अभौतिकानि?’ इति । 
कूपखननानन्तरं जलोपलब्धौ सत्यां निश्चायकाभावे संशयो जायते ‘किं प्राक्सदेव उदकं कूपखननेन अभिव्यक्तमुपलभ्यते उतासत् तेन  उत्पन्नम्?’ इति ।
‘अस्मिन् वटे पिशाचोऽस्ति’ इति वार्तां श्रुतवतो वटसमीपं गतस्य तत्र पिशाचानुपलब्धौ सत्यां निर्णायकाभावे संशयो भवति ‘किं विद्यमान एव पिशाचोऽन्तर्धानशक्त्या नोपलभ्यते किं वाऽविद्यमान एव?’ इति ।
“उपलब्ध्यनुपलब्ध्योः साधारणधर्मे एवान्तर्भावात् त्रीण्येव कारणानि”इत्यपरे । उपलब्धिर्हि सतामेव  घटादीनां प्रदीपारोपेण दृष्टा । असतां च कुलालादिव्यापारानन्तरमिति । तथाऽनुपलब्धिः सतामीश्वरादीनामसतां च शशविषाणादीनां दृष्टेति ।
