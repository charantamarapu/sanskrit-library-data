---
commentaryId: "68e7307d783dd5503360dec3"
verseId: "68e7307d783dd5503360debb"
granthaId: "68e7307d783dd5503360deb1"
commentaryName: "श्रीवेदेशभिक्षुविरचिता"
commentator: ""
level: 0
parentCommentaryId: null
---

प्रमाणजातैरवबुद्ध्य यस्य सारं पदं भक्तवरा भजन्ति ॥
जना निजानन्दपदेच्छवोऽलं तं वासवीसूनुमहं प्रपद्ये ॥ १ ॥
श्रीमध्वं जयतीर्थमपि च श्रीराघवायम्बुजा-
सक्तान्तःकरणान् रघूत्तमयतीनानम्य विद्यागुरून् ॥
वेदव्यासयतीश्च पद्धति गताभिप्राय संवर्णनम् ।
वेदेशस्तनुते गुरुकृपामालम्ब्यधीशुद्धये ॥ २ ॥
इह खलु सुखमेव मे स्याद्दुःखं मनागपि मा भूदिति निखिलापेक्षितमोक्षस्येश्वरप्रसादमन्तरेणा- सम्भवात्तस्य च तत्साक्षात्कारमन्तरेणानुदयात्तस्य च वैराग्यादिद्वारा नित्यानित्यवस्तुनिश्चयसाध्यत्वा- नित्यानित्यवस्तुनिश्चयस्य च प्रमाणानि विनाऽनुदयात्तेषां च यथावद्विदितानामेव तद्धेतुत्वोपपत्तेस्त- त्स्वरूपं यथावज्ज्ञापयितुकामो जयतीर्थश्रीमच्चरणः प्रारिप्सितग्रन्थाविघ्नपरिसमाप्त्यादिप्रयोजनशिष्टा- चरपरम्पराप्राप्तेष्टदेवतानतिपूर्वकं श्रोतृशेमुषीमनुकूलयिष्यंश्चिकीर्षितं प्रतिजानीते ॥ प्रणम्येति । अत्र भक्तिश्रद्धाद्यतिशयद्योतनाय प्रशब्दः । तादृश एव हि नमस्कारो भवत्यभिमतसिद्धेरङ्गम् । ल्यप्प्रत्यय- प्रयोगेण च प्रमाणस्वरूपमङ्गलस्य ग्रन्थकरणाङ्गत्वं सूचयति । नम्यत्वप्रयोजकमिष्टत्वं विशिष्टत्वं चाह ॥ कमलापतेरिति । कमला हि सर्वपुरुषार्थप्रदा ब्रह्माद्युत्तमा च प्रसिद्धा । अतस्तत्पतिः सुतरां तदुभयरूप इति भावः । अनेन सकलवाङ्मनसदेवताऽवश्यं वन्दनीया न पृथक् वन्दनीया रमापि वन्दिता भवति कमलापतेर्दक्षिणसव्यपादयोः क्रमेणानन्दज्ञानप्रदत्वात्तदुभयप्रार्थनाय चरणाम्भोजयुगलमित्युक्तम् । यथोक्तम् । स्वित्यानन्दमुद्दिष्टो वरिति ज्ञानमुच्यते । मुक्तिदानेन तद्दानात्सुवरंस्य पदद्वयम् । दक्षिणश्चैव सव्यश्चेति । चरणाद्युक्त्यैव सावयवत्वसिद्धेर्न तदर्थं युगलग्रहणम् । प्रमाणपद्धतिमिति ग्रन्थसंज्ञा । यथा ग्रामादिकं मार्गेण सुखेन प्राप्तुं शक्यमेवमनेन ग्रन्थेन प्रमाणादिकं सुखेन बोद्धुं शक्यमिति भावेन पद्धतिशब्दप्रयोगः । अत एव वक्ष्यति । सुखेन शक्यते बोद्धुमिति तदर्थमिति च । वर्तमानसामीप्याद्वर्तमानवव्यपदेशः । प्रकरणावान्तरप्रयोजनमाह । बालानामिति । प्रमाणादिस्वरूपज्ञानरहिता अन्यत्र व्युत्पन्ना बालास्तेषां प्रमाणादिस्वरूपबोधप्राप्तय इत्यर्थः ।
