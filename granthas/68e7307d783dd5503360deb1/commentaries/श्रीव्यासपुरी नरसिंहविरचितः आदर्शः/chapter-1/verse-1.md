---
commentaryId: "68e7307d783dd5503360dec7"
verseId: "68e7307d783dd5503360debb"
granthaId: "68e7307d783dd5503360deb1"
commentaryName: "श्रीव्यासपुरी नरसिंहविरचितः आदर्शः"
commentator: ""
level: 0
parentCommentaryId: null
---

कमलाहस्तगलितामृतसिक्तकलेवरम् ॥
हयग्रीवमहं वन्दे चन्द्रस्थं ज्ञानदं प्रभुम् ॥ १ ॥
श्रीमच्छ्रीशैलसंवासिश्रीनिवासमहं भजे ॥
समस्तदुरितध्वान्तविध्वंसनदिवाकरम् ॥ २ ॥
समस्तमानैः सकलेशितुर्हरेः सर्वोत्तमत्वं प्रकटीचकार ॥
निरस्य दुर्वादिमतं समस्तं तं भारतीनाथ महं प्रपद्ये ॥ ३ ॥
श्रीमदानन्दतीर्थार्यशास्त्रगूढार्थसन्ततिः ॥
प्रदर्शिता येन सम्यक् तं जयेन्द्रमहं भजे ॥ ४ ॥
कण्ठपल्लीवरग्रामवासिनं विदुषां वरम् ॥
रघुनाथार्यनामानं परमं गुरुमाश्रये ॥ ५ ॥
पितृन् श्रीवासुदेवार्यान् विद्यामन्त्रोभयप्रदान् ॥
नमामि यत्प्रसादेन ग्रन्थमेनं करोम्यहम् ॥ ६ ॥
द्वैतद्युमणिकर्तारं दुर्मतध्वान्तभास्करम् ॥
श्रीनाथार्यं नमस्कृत्य तदुक्तार्थं वदाम्यहम् ॥ ७ ॥
अग्रजान् श्रीनिवासार्यान् नत्वा सन्मानपद्धतेः ॥
नरसिंहेन चादर्शः क्रियते बुद्धिशुद्धये ॥ ८ ॥
दोषो यदि दातव्यस्तर्हि विचार्य समग्रं यत् ॥
आशयबोधनिमित्तो दोषो नो दुःखमावहति ॥ ९॥
ग्रन्थादौ मङ्गलमाचरति । प्रणम्येति । प्रणम्य कुर्म इत्युक्त्या ग्रन्थारम्भे मङ्गलमावश्यकमिति सूचितम् । कमलापतिरित्यनेन सकलवाङ्मनसदेवताया जगन्मातुश्च वन्दनं कृतं भवति ।

