---
commentaryId: "68e7307e783dd5503360decb"
verseId: "68e7307d783dd5503360debb"
granthaId: "68e7307d783dd5503360deb1"
commentaryName: "श्रीविट्टलभट्टविरचिता"
commentator: ""
level: 0
parentCommentaryId: null
---

पूर्णप्रज्ञाचार्यशुद्धहृत्सरोजाग्रमन्दिरम् ॥
इन्दिरार्चितपादाब्जं श्रीनृसिंहमहं भजे ॥ १ ॥
प्रणम्य जयतीर्थाख्यान्विठ्ठलाख्यविपश्चिता ॥
प्रमाणपद्धतेर्व्याख्या क्रियते बालबोधिनी ॥ २ ॥
इहखलु सुखमेव मे स्याद्दुःखं मनागपि मा भूदिति निखिलापेक्षितमोक्षस्य भगवत्प्रसादमन्तरेणा- सम्भवात्तस्य च तस्मिन्नुद्रिक्तभक्तिं विनाऽयोगादुद्रिक्तभक्तेश्च तत्साक्षात्काराधीनत्वात् तत्साक्षात्कारस्य वैराग्यभक्तिश्रवणमननादिसाध्यत्वात् । तेषां च नित्यानित्यत्वभगवन्माहात्म्य- श्रवणादीतिकर्तव्यताबोधकप्रमाणसापेक्षत्वात्तद्बोधकानां च श्रुतिस्मृत्यादिप्रमाणानां प्रामाण्यनिश्चये ततो वैराग्यस्य निष्पत्तेरायाससाध्यवैराग्यादिसाधनसम्पादनार्थं निष्कम्पप्रवृत्त्ययोगात्प्रमाणप्राबल्य- दौर्बल्यप्रामाण्यावधारणव्यतिरेकेण मननासम्भवाच्चेदमेव प्रमाणानां वैराग्यादावुपयोगात्तेन रूपेण प्रमाण्यावधारणस्य च प्रमाणलक्षणादिवचनसापेक्षत्वात्प्रमाणादिस्वरूपं यथावज्ज्ञापयितुं प्रमाण- लक्षणादिकं वक्तुकामः श्रीमज्जयतीर्थवर्यः प्रारिप्सितप्रकरणपरिसमाप्त्यादिप्रयोजनकेष्टदेवताचरण- युगलप्रणतिपूर्वकं श्रोतृशेमुषीमनुकुलयिष्यंश्चिकीर्षितं प्रतिजानीते ॥ प्रणम्येति । इह हि कृतदेवता- वन्दनानामपि या ग्रन्थापरिसमाप्तिः सा नमस्कारस्य भक्तिश्रद्धातिशयपूर्वकत्वाभावनिबन्धना न तु तस्य तदहेतुत्वात् । भक्तिश्रद्धाद्यविशिष्टस्याव्यभिचारेऽपि तद्विशिष्टस्य व्यभिचारात् । अत एव नमस्कारस्य भक्तिश्रद्धाद्यातिशयपूर्वकत्वलक्षणप्रकर्षं शिष्टाननुग्राहयितुं प्रणम्येत्युक्तम् । या त्वकृतदेवतानतीनामपि नास्तिकानां प्रारिप्सितकर्मसमाप्तिः सा कारणान्तरादपि भविष्यति । न ह्येकजातीयं कार्यमेकजातीयकारणजन्यमिति नियमोऽस्ति । तथात्वे त्वेकसजातीयकार्ये विजातीय- योर्त्रीहियवयोर्विकल्पेन हेतुत्वं न स्यात् । न च तत्र कार्यवैजात्यमनङ्गीकार्यमिति वाच्यम् । पुत्रकामेष्टिकारीर्ययोरिव व्रीहियवयोर्विकल्पोच्छेदप्रसङ्गात् । अन्यथा तत्रापि विकल्पप्रसङ्गात् । ननु तथाऽपि व्यतिरेकव्यभिचारान्न तस्य प्रारिप्सितप्रकरणपरिसमाप्तिहेतुतेति चेन्न । एकजातीय- शक्तिमत्त्वेन हेतुत्वाङ्गीकारेणाव्यभिचारात् । तदुक्तं कथालक्षणटीकायाम् । इह हि कृतदेवता- नतीनामपि या ग्रन्थापरिसमाप्तिः सा भक्तिश्रद्धाद्यतिशयपूर्वकत्वाभावनिमित्ता न तत्पूर्वकप्रणामस्य प्रारिप्सितपरिसमाप्त्यहेतुतां गमयितुं शक्नोति । न ह्येकदेशव्यभिचारेण सामग्री व्यभिचारिणी स्यात् । या त्वकृतदेवतानतीनामपि समीहितफलसिद्धिः सा कारणान्तरादपि भविष्यति । न ह्येकस्यैकमेव कारणमिति । विद्यारम्भसमये सकलविद्याभिमानिन्या लक्ष्म्या अप्यवश्यवन्दनं कार्यं तद्वन्दनं च भगवत्पारतन्त्र्येणैव कार्यमिति ज्ञापयितुं कमलापतेरित्युक्तम् । प्रमाणपद्धतिं कुर्म इति प्रमाणपद्धतिपदं प्रमाणलक्षणादिप्रतिपादकस्यास्य प्रकरणस्याखण्डसंज्ञा । यद्वा प्रमाणानां पद्धति: प्रमाणपद्धतिः । पद्धतिपदं तु प्रवृत्तिनिवृत्त्युपयोगित्वस्वरूपमार्गसाधर्म्यात् लक्षणादिप्रतिपादकोक्तिपरम् । लक्षणादि- वचनस्य लक्ष्यरूपार्थनिश्चयद्वारा प्रवृत्तिनिवृत्त्युपयोगः सकलवादिसम्प्रतिपन्नः । तथा चोभयथाऽपि प्रमाणपद्धति पदं प्रमाणलक्षणादिप्रतिपादकग्रन्थपरम् । अत एव प्रमाणपद्धतिं कुर्म इति प्रतिज्ञाय यद्यपीत्यादिनोत्तरवाक्येन प्रमाणलक्षणाद्यभिधानस्य वैय्यर्थ्यमाशङ्कय तत्सार्थक्यकथनमुपपद्यते । तथा च प्रमाणलक्षणप्रतिपादकं प्रकरणं कुर्म इत्यर्थः । नन्वधिकारिविषयप्रयोजनसम्बन्धशून्यत्वादना- रम्भणीयमिदं प्रकरणमित्यत आह ॥ बालानां बोधसिद्धय इति । बालानामल्पबुद्धीनां बोधः प्रमाणलक्षणादितत्त्वाध्यवसायस्तस्य सिद्धय उत्पत्तय इत्यर्थः । बालादिरूपाधिकार्यादिसद्भावा- दारम्भणीयमेवेदं प्रकरणमिति भावः । अत्र बाला अधिकारिणः प्रमाणलक्षणादिरूपं विषयः । तन्निर्णयः प्रयोजनम् । अधिकारिविषययोर्ज्ञातृज्ञेयभावसम्बन्धः । विषयप्रयोजनयोर्विषयविषयिभावः सम्बन्धः । अधिकारिप्रयोजनयोः स्वस्वामिभावसम्बन्ध इति ज्ञातव्यम् । एतेन शास्त्रेणैव प्रमाणलक्षणादिस्वरूपावधारणसम्भवादनारम्भणीयमिदं प्रकरणमिति चोद्यं निरस्तम् । बालानां शास्त्रेऽनधिकारात् । बालबोधार्थमस्यावश्यमारम्भणीयत्वात् ।

